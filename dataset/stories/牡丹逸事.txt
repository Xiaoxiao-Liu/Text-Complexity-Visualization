《杨妃外传》：开元中，禁中初重木芍药，即今牡丹也。得数本红紫，浅红，通白者，上移植于兴庆池东沉香亭前。会花方繁开，上乘照夜，白妃以步辇从。诏黎园弟子。李龟年手捧檀板，押众乐前，将欲歌。上曰："赏名花对妃子焉用旧乐辞?"为遽命，龟年持金花笺，宣赐翰林学士李白进清平调辞三章，白欣承诏旨，犹苦宿醒未解，援笔赋： 云想衣裳花想容， 春风拂槛露华浓。 若非群玉山头见， 会向瑶台月下逢。 　 一枝红艳露凝香， 云雨巫山枉断肠。 借问汉宫谁得似， 可怜飞燕倚新妆。 　 名花倾国两相欢， 常得君王带笑看。 解释春风无限恨， 沉香亭北倚栏干。 　 龟年捧词进，上命黎园弟子约略词调抚丝竹，遂捉龟年以歌。妃持颇黎七宝杯，酌西凉州葡萄酒，笑领歌意甚厚。 《摭异记》：太和开成中，有程修已者，以善画得进，谒会暮春内殿，赏牡丹花。上颇好诗，因问修曰："今京邑传唱牡丹诗，谁为首出?"修已对曰："尝闻公卿间多吟赏中书舍人李正封诗，曰：国色朝酣酒，天香夜染衣。上闻之嗟赏，移时笑谓贤妃曰："汝妆镜台前，饮一紫金盏酒，则正封之诗可见矣。" 《杜阳杂编》：穆宗皇帝殿前种千叶牡丹花。始开，香气袭人。一朵千叶大而且红。上每观芳盛，叹曰："人间未有。"自是，宫中每夜即有黄白蝴蝶数万，飞集于花间，辉光照跃，达晓方去。上令张罗于宫中，遂得数百于殿内，纵嫔御追捉以为娱乐。迟明视之，则皆金玉也。其状工巧，无心为比。而内人争用绛缕绊其脚，以为首饰，夜则光起妆奁中。其后开宝厨，睹金钱玉屑之内，有蠕蠕者，有为蝶者，宫中方觉焉。 文宗于内殿前看牡丹，翘足凭栏，忽吟舒元舆?牡丹赋?，"俯首如愁，仰者如语，含者如咽"。吟罢，方省元舆辞，不觉叹息。 《云溪友议》：白乐天初为杭州刺史，令访牡丹花。独开元寺僧惠澄近于京师，得之，始植于庭，阑围甚密。他处未之有也。时春景方深，惠澄设油幕覆牡丹。自此东越分而种之矣。会徐凝自富春来，不知，而先题诗云： 此花南地知难种， 惭愧僧间用意栽。 海燕解怜频睥睨， 胡蜂未识更徘徊。 虚生芍药徒劳妒， 羞杀玫瑰不敢开。 惟有数苞红幞在， 含芳只待舍人来。 白寻到寺，看花命酒，同醉而归。 《事物纪原》：武后诏游后苑，百花俱开，牡丹独迟，遂贬于洛阳，故洛阳牡丹冠天下。是不特，芳姿艳质足压群葩面，劲骨刚心尤高出万卉，安得以富贵一语概之。 《花史》：陈郡谢翱举进士，能七字诗，寓居长安升道里，庭中多植牡丹。一日，有美人，年十六七，色绝代，乘车，来谓翱曰：闻此地有名花，故来与君一醉耳，即设馔同翱食，复请翱赋诗。曰： 阳台后会已无期， 碧树烟深玉漏迟。 半夜香风满庭月， 花前竟发楚王悲。 美人亦和，云： 相思无路莫相思， 风里花开只片时。 惆怅金闺却归处， 晓莺啼断绿杨枝。 遂挥泪别去，不复见。